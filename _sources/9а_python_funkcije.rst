Коришћење и дефинисање функција
================================

.. topic:: На овом часу упознаћеш се са следећим појмовима: 
            
            - уграђене функције
            - дефинисање функација

Појам функције
--------------
       
Функције су један од основних појмова математике и програмирања. Оне
представљају пресликавања одређених улазних вредности (каже се
параметара, аргумената) у једну или више излазних вредности
тј. резултата. На пример, функција може да као улазни параметар добије
дужину странице једнакостраничног троугла :math:`а` и да као резултат
врати дужину обима тог троугла :math:`3\cdot a`. Таква зависност би се
у математици описала као :math:`f(a) = 3\cdot a` што значи да функција
коју смо назвали `f` (што је најчешће име за функцију) на основу датог
параметра :math:`а` одређује вредност :math:`3\cdot a`. Слично,
функција која израчунава обим правоугаоника на основу дужине његових
страница би се у математици описала као :math:`g(a, b) = 2\cdot a + 2
\cdot b`. У овом случају је функцији дат назив :math:`g`, она има два
улазна параметра (:math:`a` и :math:`b`) и враћа резултат који је
одређен формулом :math:`2\cdot a + 2 \cdot b`.

У наставку ћемо се детаљније упознати са уграђеним функцијама и како их позивамо.
Такође, биће прилика када уграђене функције нису довољне, те је потребно да дефинишеш самостално неку своју функцију.
Говорићемо и о томе током овог курса. Свакако све ово можеш наћи на једном месту, у нашем `Приручнику <https://petlja.org/biblioteka/r/lekcije/prirucnik-python-gim/izracunavanje-cas9>`__.